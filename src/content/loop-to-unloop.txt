mörkerbrus i baksätet
ingen sover
på vägen därifrån
här skiftar
regn och ljus
läcker in
till skräckbilder
ovaken och osovande
giftiga drömfragment
spolen roterar
in i min kropp
bit för bit 
oro sätter sig
i ryggrad och organ
pressar mitt bröstben
och jag säger
jag ser otäcka saker
när jag blundar
och vad ska de säga
mot bilens brus
bara tillfälligt lugnad 
av vuxen auktoritet
men rörelsen fortgår
spolmaskens spiral
pressar sig ner
speglar varje bild
viskar tillbaka
giftig och förvriden
lurar och ljuger
hänger med mig
med djupa hullingar
även nu

alstrar oro
följer varje länk
monster i DVD:n
benen knäcks
husen brinner
skinnet kokar
smärtan strålar
olyckan inträffar oundvikligt 
och om och om igen
tiden spolas tillbaka
som i DVD:n
jag blir sjuk
eller galen
eller tom
genomlider allt
omöjligt att lura
jag vet allt

jag växer alger
över ljumma ytor
allt som står still
täcks av ett grumligt
vidrigt skikt
varje rörelse är sabotage
dödsdans vid läggdags
burk fylld med sårskorpor
bromsklossar i alla beslut 
det finns inga beslut
spegellandskapet förföljer
jag lyssnar bara 
till mantran
tvångets affirmation
orons knappa negation
hemsk katharsis
inverterad meditation
kroppen upprepar stress
varje motstånd
mardröms-*deadlock*
drömmens värmedöd
nednött av motstånd
fängslad i slingan
säger och säger
måste säga det
stanna här
vänd om
gå inte länge
jag måste säga 
säger och säger
så här gammal är jag
det är lugnt
det ska inte ske
jag vet att 
det inte kommer ske
detta är min ålder
jag räknar upp
utvärderar 
med en blixtkoppling
jag räknar upp igen
jag vet

jag ser
i takets spiral
spolen penetrera betongen
följer ekonomins axlar
kröker och förvrider
uppfyller Moloch
fritt från ondska ondska
fyllt med obönhörligt tvång
allt inbakat våld
insprängt i fettet
jacken i benen
spolen i ryggraden
död man i spiral
sprängd i mellanspel
dömt till oförstånd
utarmad och kämpande
mot blint *måste*
som också måste
vittra någon gång
projektionen är omöjlig
parametrar går 
mot slutpunkten
grafen spårar
bryter och studsar
linjen slår om
till ett godartat flimmer 
i spolens rubbade projektion

en motstridig riktning
exponentiellt motstånd
även i arbete
spänningen i luften
suget mot fönstret
skärmen i skärmen
urinets minimala frigörelse
nästa öppna flik
fönstret bakom fönstret
tangenternas ljud
smatter och rytm
i nästa låt
mer passande musik
tematiskt lämplig
och noggrant kultiverad
rätt förutsättningar
för djupt arbete
tusen reflexiva återblickar
träder fram ofrivilligt
av självförhärligande 
och självförhärligande
intervjuer i huvudet
prisad och ökänd
den andres begär
i spegelsalen
presentera för mig
bilder på råttkungar
spretig improvisation
jubel och skrik
på sunkhaket och jobbchatten
glappet i mobilen
sömnlöshet och vaksamhet
kontinuiteten mellan tänderna
tandlinjens glapp
i spegeln spårar jag gränser
tar en till kopp te
läser utan att läsa
vandrar i cirklar
snubblar i gropar
jacken i asfalten
minnesenheten i gatan
återvänder hem inom kort
ser samma video en gång till
jag uppmärksammar flimret
krafsar ner i listan
utan ansträngning
känner med tungan
följer den krypande linjen 
pissa fast jag inte behöver
snurrar runt
hand på skrevet
det sitter i kroppen

bara i kroppen nu
leder som spänner
senorna krymper
jag går i cirklar
bland lägenhetens rum
i tinnitus betryggad
det sympatiska nervsystemet
ska låta mig somna igen
för cykelns ärrvävnad
fyllas med mjuk vätska
melatoninet fyller mig
sippra ut i mörker
där jag aldrig 
kan sova på sidan
men tyngden vaggar mig
jag lämnar länken
glider ut på
mörk och språklös yta
här finns inga problem
inga otankar att återbesöka
bara en statisk tankebild
som glider till sömn

stannar i köttet
i sin frånvaro
eller närvaro
blir till smuts
mentalt alstrad 
när jag rör vid ytan
jag försöker skaka den
men smutsen biter
kilar in sig mellan 
kropp och kropp
på fingertopparna
mellan yta och yta
ett hägrade spänningsfält
från andra människor
deras sekret
sjukdom och spott
stelkramp i jorden
golv och ledstänger
laddad metall
håller ett statiskt grepp
elektrisk smuts
allt äckligt
neutraliseras av ritualen
en perfekt koreografi
och rena preparat
ska frigöra denna
surrande bakgrundsprocess
som ansvar för att minnas
alla befläckade områden

alla obefläckade områden
kikhålet genom spegeln
jacken i länken
allt ska vittra
utom min person
jag bygger ett jag
genom osmuts
och oro till ro
jag hävdar kroppen
orädd för kroppen
tuggar valkar
pillar på sår
smakar blod
torkar anus
får skit på fingrarna
och luktar
öppningen är jag
urmunnens arv
inget sekret 
eller process
eller klaff 
eller flytning
eller utlösning
ska äckla mig
inget kan besudla
jorden är ren

jag skakar det
jag glömmer det
kroppen gör sig påmind
tid får gå
jag ruskar på mig
skakar det
glömmer det
låter minnet
laddas ur
blundar i bilen