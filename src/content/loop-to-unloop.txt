mörkerbrus
i baksätet
ingen sover
på gatan ut
här skiftar
regn och ljus
läcker in
till skräckbilder
ovaken och osovande
drömfragment i gift 
spole som roterar
bit för bit in
i min kropp
oron som sätter sig
i ben och ryggrad
kramar runt 
ett bröstben
och jag säger
jag ser otäcka saker
när jag blundar
och vad ska de säga
mot bilens brus
tillfälligt lugnad 
av vuxen auktoritet
men spolen gräver
spolmaskens spiral
etsar sig ner
speglar varje bild
viskar den tillbaka
lurar och ljuger
följer med mig
till och med nu

alstrar en oro
generar varje länk
monster i DVD:n
benen knäcks
husen brinner
skinnet kokar
smärtan strålar
olyckan inträffar
om och om igen
tiden spolas tillbaka
som i DVD:n
jag blir sjuk
eller galen
eller tom
genomlider allt
omöjligt att lura
den vet allting

lyssnar bara 
till mantran
tvångets affirmation
orons negation
inverterad meditation
en hemsk katharsis
kroppens upprepad
i stress och motstånd
drömmens värmedöd
nednött av friktion
så fängslad av slingan
säger och säger
måste säga det
jag måste säga 
säger och säger
så här gammal är jag
det är lugnt
det kommer inte ske
jag vet att 
det inte kommer ske
detta är min ålder
jag räknar upp
jag vet

jag ser
i takets spiral
spolen skjuter upp
genom betong
och ekonomins axlar
kröker och förvrider
införlivar Moloch
inte ondska
men obönhörligt tvång
blottar inbakat våld
insprängt i fett
och jacken i benen
spolen i ryggraden
död människa i spiral
sprängd i mellanspel
dömt till oförstånd
utarmad och kämpande
mot blinda måsten
som också måste
någon gång vittra
omöjlig projektion
parametrar går 
mot slutet
och grafen spårar
bryter och studsar
linjen slår om
till ett godartat 
flimmer i spolens 
rubbade projektion

en trög riktning
med högt motstånd
även under arbetet
strömmen och luften
suget mot fönstret
skärmen i skärmen
urinets minimala 
utandade frigörelse
i att öppna nästa flik
fönster bakom fönster
tangent för tangent
smatter och rytm
i nästa låt
bättre musik
mer passande musik
en kultiverad atmosfär
rätt förutsättningar
för nyanserat arbete
reflexiv återblick
ofrivilligt framträdande
av självförakt
och självförhärligande
en intervju i huvudet
prisad eller ökänd
den andres begär
i spegelsalen
presenterad för mig
bilder på råttkungar
spretig improvisation
jubel och skrik utanför
i jobbchatt och på mail
glappet i mobilen
sömnlösheten och 
vaksamhetens glapp
i kontinuiteten 
linjen mellan tänderna
i spegeln 
och en till kopp te
med en bok där jag
läser utan att läsa
strövar i cirklar
över sidorna
springer på jack 
hemma igen inom kort
samma video en gång till
krafsa ner i listan
utan ansträngning
känna med tungan
pissa fast jag
inte behöver
snurrar runt
hand på skrevet
det sitter i kroppen

bara i kroppen nu
sömnlöst körtelgnissel
spänner i leder 
senor som krymper
jag går i cirklar
bland lägenhetens rum
i tinnitus betryggad
sympatiska nervsystemet
ska somna igen
i cykelns ärrvävnad
fyllas med mjuk vätska
och melatoninet ska
sippra av mörker
där jag aldrig 
kan sova på sidan
men tyngden vaggar
lämnar länken
glider ut på
mörk och tanklös yta
problembefriad
statisk tankebild
till sömn


förblir i köttet
i sin frånvaro
och närvaro
som smuts
subjektivt alstrad
av ytan jag berör
jag försöker skaka
men smutsen sitter
lägger sig mellan
kropp och kropp
på mina fingertoppar
mellan yta och yta
ett hägrade 
spänningsfält
i andra människor
deras sekret
stelkramp i jord
golv och ledstänger
metall och laddning
ritualen neutraliserar
av perfekt koreografi
och rena preparat
som frigör denna
surrande bakgrundsprocess
i ansvar att minnas
befläckade områden

obefläckade områden
jag genomskådar länken
vittringen av allt
utom min person
jag bygger ett jag
genom osmuts
och otvång till ro
jag hävdar kroppen
orädd för kroppen
tuggar valkar
river upp sår
smakar blod
torkar anus
får skit på fingrarna
och luktar
öppningen är jag
urmunnens historia
inget sekret 
eller process
eller klaff 
eller flytning
eller utlösning
ska äckla
inget kan besudla
jorden är ren

jag skakar det
jag glömmer det
kroppen gör sig påmind
jag låter tid gå
jag ruskar på mig
skakar det
glömmer det
låter minnet
laddas ur
sluter ögonen